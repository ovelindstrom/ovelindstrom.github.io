---
layout: post
title:  "Ursäkta, får jag störa dig?"
date:   2024-10-09 10:00:00 +0200
categories: svenska code-craft
---

> Tänk om du skulle ringa upp någon, säga Hej!, och sedan lägga på...

Ändå är det ett fullt accepterat beteende om det handlar om textbaserad kommunikation.
Det är inte alls ovanligt att jag bara får ett "Hej, har du tid för en fråga?", och sedan
blir det bara tyst. Tills jag säger "absolut".

Vad gör personen under tiden, undrar jag ganska ofta. Sitter de bara där och väntar? Om det är
viktigt att jag svarar direkt, varför inte ringa upp då? DM-plattformarna är inte en telefon...

Och jag har observerat en skillnad mellan vilket kommunikationsverktyg som används.
__Teams är värst__. Där är det snarare en regel än ett undantag att jag får en petning utan någon
egentlig fråga.

Slack är bättre. Skillnaden här är att fokuset inte är på DM utan på kanaler så det kommer inte lika
mycket direkta frågor, utan det hålls i kanalerna. Jag skulle tro att det till viss del
handlar om hur det är utformat. I Teams känns det så STORT att starta en ny Post. Det blir verkligen en 
egen stor ruta och så följer svaren under. Slack är mer flytande.

Google Workspace och Chat-funktionerna där ligger någonting mitt emellan. Man kan skapa egna rum
och hålla sig till dem, men det är inte lika smidigt som med Slack. Däremot så är det enklare
att sammarbeta om man har allt annat i Google Workspace. Använder det mycket i olika ideella
organisationer för att skapa ett bra flöde i det som ska göras och kommunikationen om detta.

Sedan finns det andra plattformar som är mer för att verkligen sammarbeta, men de lämnar vi för tillfället.

Anyway, det finns en liten rolig site man kan hänvisa till om någon bara säger "hej" och blir tyst.

https://nohello.net/sv/

Jag har den i min bio/signatur.

## Kalenderinbjudningar

Ett relaterat ämne är kalenderinbjudningar. Om du vill prata med mig, på en speciell tid, så är det 
mycket lämpligt att skicka en kalenderinbjudning. Men... använd inte bara en kort ämnesrad som 
kanske betyder något för dig i ditt flöde, men inte för mig. Ge lite kontext. I min yrkesutövning
är jag en av de mest "avbrytbara" personerna i teamet. Det är lite mitt jobb faktiskt. Men det betyder
inte att jag inte har saker att göra så att ta lite tid och skriva vad du vill att jag ska bidra med,
eller i alla fall skicka med en referens till det Jira-ärende som behöver diskuteras, skulle uppskattas.

Så kommer vi till "nästa arbetsdags-regeln". Om du inte kan skriva det i en chat och vi tar ett spontant
och direkt möte, så planera det _minst en dag framåt_. Ganska ofta så blockar jag bort all tillgänglig tid
som är kvar, eller planerar in på morgonen vad jag ska göra mellan alla möten. Men ibland glömmer jag
bort det och får då 15-30 minutersmöten bokade. Och det händer ganska ofta att de kommer när jag är och 
gör något annat, som äter lunch, och mötet ska vara en stund senare.

Så sent som i början av veckan kom en mötesbokning 11:42, när jag redan gått på en extern lunch, som 
fanns i kalendern, och då lagd direkt i anslutning till det block jag markerat (11:30-12:30). Mitt nästa
bokade möte var 15:00 så det fanns ingen anledning för mig att stressa tillbaka. Jag var vid mitt skrivbord 12:37.

Och möttes av ett antal irriterande meddelanden att "de väntade på mig i mötet".

AITA som fräser ifrån? Juryn är ute och diskuterar det fortfarande...

